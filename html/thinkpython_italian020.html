<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="generator" content="hevea 2.30">
<link rel="stylesheet" type="text/css" href="thinkpython_italian.css">
<title>Ulteriori strumenti</title>
</head>
<body>
<a href="thinkpython_italian019.html"><img src="back.png" ALT="Previous"></a>
<a href="index.html"><img src="up.png" ALT="Up"></a>
<a href="thinkpython_italian021.html"><img src="next.png" ALT="Next"></a>
<hr>
<table cellpadding=10>

<tr>

<td valign="top" width=100 bgcolor="#b6459a">
</td>

<td valign="top" width=600>

<p>
<a href="http://amzn.to/Owtmjy">Buy this book at Amazon.com</a>

<h1 class="chapter" id="sec225">Chapter 19  Ulteriori strumenti</h1>
<p>Uno degli obiettivi di questo libro è di illustrarvi il minimo indispensabile di Python. Quando esistono due modi diversi di fare qualcosa, preferisco sceglierne uno ed evitare di citare l’altro, oppure inserire il secondo all’interno di un esercizio.</p><p>Ora vorrei tornare a recuperare alcune chicche che avevo tralasciato. Python è dotato di parecchie funzionalità che non sono indispensabili—potete scrivere del buon codice anche senza usarle—ma che in certi casi vi permettono di scrivere del codice più conciso, leggibile, efficiente, o anche tutte e tre le cose insieme.</p>
<h2 class="section" id="sec226">19.1  Espressioni condizionali</h2>
<p>Abbiamo visto nel Paragrafo <a href="thinkpython_italian006.html#conditional.execution">5.4</a> le istruzioni condizionali, che vengono usate di frequente per scegliere uno tra due valori alternativi, per esempio:
<a id="hevea_default1542"></a>
<a id="hevea_default1543"></a></p><pre class="verbatim">if x &gt; 0:
    y = math.log(x)
else:
    y = float('nan')
</pre><p>Questa istruzione controlla se <span class="c003">x</span> è positivo. Se lo è, calcola
<span class="c003">math.log</span>, altrimenti <span class="c003">math.log</span> scatenerebbe un ValueError. Per evitare che il programma si arresti, generiamo un “NaN”, che è un valore a virgola mobile speciale che rappresenta “Not a Number” (Non è un Numero).
<a id="hevea_default1544"></a>
<a id="hevea_default1545"></a></p><p>Possiamo scrivere questa condizione in modo più conciso utilizzando un’<span class="c009">espressione condizionale</span>:</p><pre class="verbatim">y = math.log(x) if x &gt; 0 else float('nan')
</pre><p>Si può quasi leggere questa riga come fosse: “<span class="c003">y</span> diventa log-<span class="c003">x</span>
se <span class="c003">x</span> è maggiore di 0; altrimenti diventa NaN”.</p><p>A volte, le funzioni ricorsive possono essere riscritte utilizzando le espressioni condizionali. Prendiamo ad esempio una versione ricorsiva di <span class="c003">fattoriale</span>:
<a id="hevea_default1546"></a>
<a id="hevea_default1547"></a></p><pre class="verbatim">def fattoriale(n):
    if n == 0:
        return 1
    else:
        return n * fattoriale(n-1)
</pre><p>Si può riscrivere così:</p><pre class="verbatim">def fattoriale(n):
    return 1 if n == 0 else n * fattoriale(n-1)
</pre><p>Un altro utilizzo delle espressioni condizionali è la gestione degli argomenti opzionali. Per esempio, ecco il metodo init di
<span class="c003">GoodKangaroo</span> (vedere Esercizio <a href="thinkpython_italian018.html#kangaroo">2</a>):
<a id="hevea_default1548"></a>
<a id="hevea_default1549"></a></p><pre class="verbatim">    def __init__(self, nome, contenuti=None):
        self.nome = nome
        if contenuti == None:
        contenuti = []
        self.contenuto_tasca = contenuti
</pre><p>Si può riscrivere così:</p><pre class="verbatim">    def __init__(self, nome, contenuti=None):
        self.nome = nome
        self.contenuto_tasca = [] if contenuti == None else contenuti 
</pre><p>In generale, si può sostituire un’istruzione condizionale con un’espressione condizionale se entrambe le ramificazioni contengono semplici espressioni che vengono o ritornate o assegnate alla stessa variabile.
<a id="hevea_default1550"></a>
<a id="hevea_default1551"></a></p>
<h2 class="section" id="sec227">19.2  List comprehension</h2>
<p>Nel Paragrafo <a href="thinkpython_italian011.html#filter">10.7</a> abbiamo visto gli schemi di mappa e filtro. Per esempio, questa funzione prende una lista di stringhe, mappa il metodo delle stringhe <span class="c003">capitalize</span> negli elementi e restituisce una nuova lista di stringhe:</p><pre class="verbatim">def tutte_maiuscole(t):
    res = []
    for s in t:
        res.append(s.capitalize())
    return res
</pre><p>Si può scrivere in modo più conciso utilizzando una <span class="c009">list comprehension</span>:
<a id="hevea_default1552"></a></p><pre class="verbatim">def tutte_maiuscole(t):
    return [s.capitalize() for s in t]
</pre><p>Gli operatori parentesi quadre indicano che stiamo costruendo una nuova lista. L’espressione all’interno delle parentesi specifica gli elementi della lista, e il costrutto <span class="c003">for</span> specifica la sequenza che stiamo attraversando.
<a id="hevea_default1553"></a>
<a id="hevea_default1554"></a></p><p>La sintassi di una list comprehension è un po’ sgraziata, perché la variabile del ciclo, <span class="c003">s</span> in questo esempio, compare nell’espressione prima di ottenerne la definizione.
<a id="hevea_default1555"></a></p><p>Si può usare la list comprehension anche per filtrare. Per esempio, questa funzione seleziona solo gli elementi di <span class="c003">t</span> che sono composti di lettere maiuscole, e restituisce una nuova lista:
<a id="hevea_default1556"></a>
<a id="hevea_default1557"></a></p><pre class="verbatim">def solo_maiuscole(t):
    res = []
    for s in t:
        if s.isupper():
            res.append(s)
    return res
</pre><p>Riscriviamola usando una list comprehension:</p><pre class="verbatim">def solo_maiuscole(t):
    return [s for s in t if s.isupper()]
</pre><p>Le list comprehension sono concise e leggibili, almeno per le espressioni semplici. E di solito sono più veloci dei cicli <code>for</code> equivalenti, a volte molto più veloci. Capisco quindi se mi state biasimando per non avervene parlato prima.</p><p>La giustificazione è che il debug delle list comprehension è più difficile, perché non potete inserire delle istruzioni di stampa nel ciclo. Vi consiglio di usarle solo se i calcoli sono abbastanza semplici da avere buone probabilità di azzeccarci al primo colpo. Che per un principiante, vuol dire quasi mai.
<a id="hevea_default1558"></a></p>
<h2 class="section" id="sec228">19.3  Generator expression</h2>
<p>Le <span class="c009">generator expression</span> assomigliano sintatticamente a delle list comprehension, ma con parentesi tonde anziché quadre:
<a id="hevea_default1559"></a></p><pre class="verbatim">&gt;&gt;&gt; g = (x**2 for x in range(5))
&gt;&gt;&gt; g
&lt;generator object &lt;genexpr&gt; at 0x7f4c45a786c0&gt;
</pre><p>
Il risultato è un oggetto generatore che è in grado di iterare attraverso una sequenza di valori. Ma a differenza di una list comprehension, non calcola i valori tutti in una volta: attende che gli venga chiesto di farlo.
Con la funzione predefinita <span class="c003">next</span>, si ottiene dal generatore il valore successivo:
<a id="hevea_default1560"></a>
<a id="hevea_default1561"></a></p><pre class="verbatim">&gt;&gt;&gt; next(g)
0
&gt;&gt;&gt; next(g)
1
</pre><p>
Arrivati alla fine della sequenza, <span class="c003">next</span> solleva un’eccezione
StopIteration. Si può anche usare un ciclo <span class="c003">for</span> per iterare attraverso i valori:
<a id="hevea_default1562"></a>
<a id="hevea_default1563"></a></p><pre class="verbatim">&gt;&gt;&gt; for val in g:
...     print(val)
4
9
16
</pre><p>
L’oggetto generatore mantiene traccia del punto in cui si trova all’interno della sequenza, quindi il ciclo <span class="c003">for</span> riprende da dove <span class="c003">next</span> era rimasto. Una volta che il generatore è esaurito, continua sollevando delle <span class="c003">StopIteration</span>:</p><pre class="verbatim">&gt;&gt;&gt; next(g)
StopIteration
</pre><p>Le generator expression vengono usate spesso con funzioni come <span class="c003">sum</span>,
<span class="c003">max</span>, e <span class="c003">min</span>:
<a id="hevea_default1564"></a>
<a id="hevea_default1565"></a></p><pre class="verbatim">&gt;&gt;&gt; sum(x**2 for x in range(5))
30
</pre>
<h2 class="section" id="sec229">19.4  <span class="c003">any</span> e <span class="c003">all</span></h2>
<p>Python dispone di una funzione predefinita di nome <span class="c003">any</span>, che prende una sequenza di valori booleani e restituisce <span class="c003">True</span> se almeno uno dei valori è <span class="c003">True</span>. Funziona sulle liste:
<a id="hevea_default1566"></a>
<a id="hevea_default1567"></a></p><pre class="verbatim">&gt;&gt;&gt; any([False, False, True])
True
</pre><p>
Ma viene usata spesso con le generator expression:
<a id="hevea_default1568"></a></p><pre class="verbatim">&gt;&gt;&gt; any(lettera == 't' for lettera in 'monty')
True
</pre><p>
Questo esempio non è granché utile, perché fa la stessa cosa dell’operatore <span class="c003">in</span>. Ma possiamo usare <span class="c003">any</span> per riscrivere alcune delle funzioni di ricerca che avevamo scritto nel Paragrafo <a href="thinkpython_italian010.html#search">9.3</a>. Per esempio, avremmo potuto scrivere <span class="c003">evita</span> così:
<a id="hevea_default1569"></a>
<a id="hevea_default1570"></a></p><pre class="verbatim">def evita(parola, vietate):
    return not any(lettera in vietate for lettera in parola)
</pre><p>
La funzione si legge quasi come fosse: “la <span class="c003">parola</span> evita le
<span class="c003">vietate</span> se non c’è alcuna lettera in <span class="c003">vietate</span> per ogni lettera in <span class="c003">parola</span>.”</p><p>L’uso di <span class="c003">any</span> con una generator expression è efficiente, perché si ferma immediatamente se trova un valore <span class="c003">True</span>, senza dover necessariamente verificare tutta la sequenza. </p><p>Python contiene poi un’altra funzione predefinita, <span class="c003">all</span>, che restituisce
<span class="c003">True</span> se ogni elemento di una sequenza è <span class="c003">True</span>. Come esercizio, usate <span class="c003">all</span> per riscrivere la funzione <code>usa_tutte</code> del Paragrafo <a href="thinkpython_italian010.html#search">9.3</a>.
<a id="hevea_default1571"></a>
<a id="hevea_default1572"></a></p>
<h2 class="section" id="sec230">19.5  Insiemi (set)</h2>
<p>
<a id="sets"></a></p><p>Nel Paragrafo <a href="thinkpython_italian014.html#dictsub">13.6</a> avevo utilizzato dei dizionari per trovare le parole che comparivano in un testo, ma non in un elenco di parole. La funzione che avevo scritto prendeva <span class="c003">d1</span>, contenente le parole del testo come chiavi, e <span class="c003">d2</span>, contenente l’elenco di parole. Essa restituiva un dizionario contenente le chiavi di <span class="c003">d1</span> che non comparivano in <span class="c003">d2</span>.</p><pre class="verbatim">def sottrai(d1, d2):
    res = dict()
    for chiave in d1:
        if chiave not in d2:
            res[chiave] = None
    return res
</pre><p>
In tutti questi dizionari, i valori sono <span class="c003">None</span> perché non sono necessari e non vengono usati. Ma questo spreca dello spazio di memoria.
<a id="hevea_default1573"></a></p><p>Python dispone di un altro tipo predefinito chiamato <span class="c009">insieme</span> o <span class="c003">set</span>, che si comporta come una raccolta di chiavi di dizionario prive di valori. Aggiungere elementi ad un insieme è rapido, come pure controllare se un elemento appartiene all’insieme. Vengono poi forniti metodi e operatori per eseguire le comuni operazioni sugli insiemi.
<a id="hevea_default1574"></a>
<a id="hevea_default1575"></a></p><p>Per esempio, la sottrazione di insiemi è disponibile sotto forma di metodo chiamato <span class="c003">difference</span> oppure come operatore, <span class="c003">-</span>. Possiamo allora riscrivere <span class="c003">sottrai</span> in questo modo:
<a id="hevea_default1576"></a></p><pre class="verbatim">def sottrai(d1, d2):
    return set(d1) - set(d2)
</pre><p>
Il risultato è un insieme anziché un dizionario, ma per operazioni come l’iterazione il comportamento è identico. </p><p>Alcuni esercizi di questo libro possono essere svolti in modo conciso ed efficiente usando gli insiemi. Per esempio, questa è una soluzione di
<code>ha_duplicati</code>, dall’Esercizio <a href="thinkpython_italian011.html#duplicate">7</a>, che utilizza un dizionario:</p><pre class="verbatim">def ha_duplicati(t):
    d = {}
    for x in t:
        if x in d:
            return True
        d[x] = True
    return False
</pre><p>Quando un elemento compare per la prima volta, viene aggiunto al dizionario. Se il medesimo elemento ricompare, la funzione restituisce <span class="c003">True</span>.</p><p>Usando gli insiemi, si può riscrivere la funzione così:</p><pre class="verbatim">def ha_duplicati(t):
    return len(set(t)) &lt; len(t)
</pre><p>
Siccome un elemento può comparire in un insieme solo una volta, se in <span class="c003">t</span> esiste qualche elemento che compare più volte, l’insieme risulterà più piccolo di <span class="c003">t</span>. Se invece non ci sono duplicati, l’insieme avrà la stessa dimensione di <span class="c003">t</span>.
<a id="hevea_default1577"></a></p><p>Si possono usare gli insiemi anche per risolvere alcuni esercizi del Capitolo <a href="thinkpython_italian010.html#wordplay">9</a>. Per esempio, questa è la versione di
<code>usa_solo</code> con un ciclo:</p><pre class="verbatim">def usa_solo(parola, valide):
    for lettera in parola: 
        if lettera not in valide:
            return False
    return True
</pre><p>
<code>usa_solo</code> controlla se tutte le lettere in una <span class="c003">word</span> sono tra quelle <span class="c003">valide</span>. La possiamo riscrivere così:</p><pre class="verbatim">def usa_solo(parola, valide):
    return set(parola) &lt;= set(valide)
</pre><p>
L’operatore <code>&lt;=</code> controlla se un insieme è un sottoinsieme di un altro, compresa la possibilità che siano uguali, il che è vero se tutte le lettere nella <span class="c003">parola</span> fanno parte delle <span class="c003">valide</span>.
<a id="hevea_default1578"></a></p><p>Per esercizio, riscrivete la funzione <code>evita</code> usando gli insiemi.</p>
<h2 class="section" id="sec231">19.6  Contatori</h2>
<p>Un contatore è una specie di insieme, tranne per il fatto che se un elemento compare più di una volta, il contatore prende nota di quante volte compare. Se vi è noto il concetto matematico di <span class="c009">multiinsieme</span>, un contatore è un modo immediato per rappresentarlo.
<a id="hevea_default1579"></a>
<a id="hevea_default1580"></a>
<a id="hevea_default1581"></a></p><p>Il contatore è definito all’interno di un modulo standard chiamato <span class="c003">collections</span>, quindi dovete innanzitutto importarlo. Potete inizializzare un contatore con una stringa, lista o qualsiasi altro oggetto che sia iterabile:
<a id="hevea_default1582"></a>
<a id="hevea_default1583"></a></p><pre class="verbatim">&gt;&gt;&gt; from collections import Counter
&gt;&gt;&gt; conta = Counter('parrot')
&gt;&gt;&gt; conta
Counter({'r': 2, 't': 1, 'o': 1, 'p': 1, 'a': 1})
</pre><p>I contatori si comportano per molti versi come i dizionari: fanno corrispondere ciascuna chiave al numero di volte in cui essa compare. Come per i dizionari, le chiavi devono essere idonee all’hashing.</p><p>A differenza dei dizionari, i contatori non sollevano eccezioni in caso di accesso a un elemento che non esiste; invece, restituiscono 0:</p><pre class="verbatim">&gt;&gt;&gt; conta['d']
0
</pre><p>Possiamo usare i contatori per riscrivere <code>anagramma</code> dell’Esercizio <a href="thinkpython_italian011.html#anagram">6</a>:</p><pre class="verbatim">def anagramma(parola1, parola2):
    return Counter(parola1) == Counter(parola2)
</pre><p>Se due parole sono anagrammi, contengono le stesse lettere, lo stesso numero di volte: pertanto i loro contatori sono equivalenti.</p><p>Anche i contatori sono dotati dei metodi e degli operatori per eseguire le operazioni tipiche degli insiemi, incluse addizione, sottrazione e intersezione. Ed espongono un metodo molto utile, <code>most_common</code>, che
restituisce una lista di coppie valore-frequenza, in ordine di frequenza decrescente:</p><pre class="verbatim">&gt;&gt;&gt; conta = Counter('parrot')
&gt;&gt;&gt; for valore, frequenza in count.most_common(3):
...     print(valore, frequenza)
r 2
p 1
a 1
</pre>
<h2 class="section" id="sec232">19.7  defaultdict</h2>
<p>Il modulo <span class="c003">collections</span> contiene anche <span class="c003">defaultdict</span>, che è simile a un dizionario, con la differenza che quando si tenta di accedere ad una chiave inesistente, può generare al volo un nuovo valore.
<a id="hevea_default1584"></a>
<a id="hevea_default1585"></a>
<a id="hevea_default1586"></a>
<a id="hevea_default1587"></a></p><p>Nel creare un defaultdict, dovete fornire una funzione che viene usata per creare i nuovi valori. Una funzione usata per creare oggetti viene detta da alcuni <span class="c009">factory</span>. Le funzioni predefinite che creano liste, insiemi e altri tipi, possono essere usate come factory:
<a id="hevea_default1588"></a></p><pre class="verbatim">&gt;&gt;&gt; from collections import defaultdict
&gt;&gt;&gt; d = defaultdict(list)
</pre><p>Notate che l’argomento è <span class="c003">list</span>, che è un oggetto classe, non <span class="c003">list()</span>, che è una nuova lista. La funzione che avete creato viene chiamata soltanto quando tentate di accedere ad una chiave che non esiste.</p><pre class="verbatim">&gt;&gt;&gt; t = d['nuova chiave']
&gt;&gt;&gt; t
[]
</pre><p>La nuova lista, che chiamiamo <span class="c003">t</span>, viene aggiunta al dizionario. Quindi se modifichiamo <span class="c003">t</span>, i cambiamenti compaiono in <span class="c003">d</span>:</p><pre class="verbatim">&gt;&gt;&gt; t.append('nuovo valore')
&gt;&gt;&gt; d
defaultdict(&lt;class 'list'&gt;, {'nuova chiave': ['nuovo valore']})
</pre><p>Se state creando un dizionario di liste, usare <span class="c003">defaultdict</span> permette spesso di scrivere codice più semplice. Nella mia risoluzione dell’Esercizio <a href="thinkpython_italian013.html#anagrams">2</a>, che potete scaricare da
<a href="http://thinkpython2.com/code/anagram_sets.py"><span class="c003">http://thinkpython2.com/code/anagram_sets.py</span></a>, ho creato un dizionario che mappa da una stringa ordinata di lettere nella lista di parole che si possono comporre con quelle lettere. Per esempio, <span class="c003">’opst’</span> corrisponde alla lista <span class="c003">[’opts’, ’post’, ’pots’, ’spot’, ’stop’, ’tops’]</span>.</p><p>Questo è il codice di partenza:</p><pre class="verbatim">def tutti_anagrammi(nomefile):
    d = {}
    for riga in open(nomefile):
        parola = riga.strip().lower()
        t = signature(parola)
        if t not in d:
            d[t] = [parola]
        else:
            d[t].append(parola)
    return d
</pre><p>Si può semplificare usando <span class="c003">setdefault</span>, che potreste avere usato nell’Esercizio <a href="thinkpython_italian012.html#setdefault">2</a>:
<a id="hevea_default1589"></a></p><pre class="verbatim">def tutti_anagrammi(nomefile):
    d = {}
    for riga in open(nomefile):
        parola = riga.strip().lower()
        t = signature(parola)
        d.setdefault(t, []).append(parola)
    return d
</pre><p>Questa soluzione ha il difetto di creare ogni volta una nuova lista, anche se non è necessario. Non è un grande problema se si tratta di liste, ma se la funzione factory è complessa, può diventarlo.
<a id="hevea_default1590"></a></p><p>Ma si può evitare il problema e semplificare il codice con un <span class="c003">defaultdict</span>:</p><pre class="verbatim">def tutti_anagrammi(nomefile):
    d = defaultdict(list)
    for riga in open(nomefile):
        parola = riga.strip().lower()
        t = signature(parola)
        d[t].append(parola)
    return d
</pre><p>La mia risoluzione dell’Esercizio <a href="thinkpython_italian019.html#poker">3</a>, scaricabile da
<a href="http://thinkpython2.com/code/PokerHandSoln.py"><span class="c003">http://thinkpython2.com/code/PokerHandSoln.py</span></a>,
usa <span class="c003">setdefault</span> nella funzione
<code>has_straightflush</code>. Ha il difetto di creare un oggetto <span class="c003">Mano</span> ad ogni ripetizione del ciclo, anche se non serve. Come esercizio, riscrivetela usando un defaultdict.</p>
<h2 class="section" id="sec233">19.8  Tuple con nome (namedtuple)</h2>
<p>Molti oggetti semplici sono, fondamentalmente, delle raccolte di valori tra loro correlati. Ad esempio, l’oggetto Punto che abbiamo definito nel Capitolo <a href="thinkpython_italian016.html#clobjects">15</a> contiene due numeri, <span class="c003">x</span> e <span class="c003">y</span>. Nella definizione di una classe come questa, si comincia di solito con un metodo init e un metodo str:</p><pre class="verbatim">class Punto:

    def __init__(self, x=0, y=0):
        self.x = x
        self.y = y

    def __str__(self):
        return '(%g, %g)' % (self.x, self.y)
</pre><p>Qui serve molto codice per trasportare una piccola quantità di informazione. Python dispone di un modo più conciso per dire la stessa cosa:</p><pre class="verbatim">from collections import namedtuple
Punto = namedtuple('Punto', ['x', 'y'])
</pre><p>Il primo argomento è il nome della classe che volete creare. Il secondo è una lista degli attributi, come stringhe, che l’oggetto Punto deve avere. Il valore di ritorno da <span class="c003">namedtuple</span> è un oggetto classe:
<a id="hevea_default1591"></a>
<a id="hevea_default1592"></a>
<a id="hevea_default1593"></a>
<a id="hevea_default1594"></a>
<a id="hevea_default1595"></a></p><pre class="verbatim">&gt;&gt;&gt; Punto
&lt;class '__main__.Punto'&gt;
</pre><p><span class="c003">Punto</span> dispone automaticamente dei metodi <code>__init__</code> e
<code>__str__</code>, pertanto non occorre scriverli.
<a id="hevea_default1596"></a>
<a id="hevea_default1597"></a></p><p>Per creare un oggetto Punto, usate la classe Punto come fosse una funzione:</p><pre class="verbatim">&gt;&gt;&gt; p = Punto(1, 2)
&gt;&gt;&gt; p
Punto(x=1, y=2)
</pre><p>Il metodo init assegna gli argomenti agli attributi usando i nomi che avete specificato. Il metodo str mostra una rappresentazione dell’oggetto Punto e dei suoi attributi. </p><p>Potete accedere agli elementi della namedtuple usando il loro nome:</p><pre class="verbatim">&gt;&gt;&gt; p.x, p.y
(1, 2)
</pre><p>Ma potete anche trattare una namedtuple come una tupla, e usare gli indici:</p><pre class="verbatim">&gt;&gt;&gt; p[0], p[1]
(1, 2)

&gt;&gt;&gt; x, y = p
&gt;&gt;&gt; x, y
(1, 2)
</pre><p>Le tuple con nome offrono un modo rapido per definire delle classi semplici.
Per contro, le classi semplici non sempre rimangono tali. Si potrebbe decidere in un secondo tempo di voler aggiungere dei metodi a una tupla con nome. In quel caso, occorrerebbe definire una nuova classe che erediti dalla tupla con nome:
<a id="hevea_default1598"></a></p><pre class="verbatim">class IperPunto(Punto):
    # aggiungere qui altri metodi
</pre><p>Oppure si può passare ad una definizione di classe tradizionale.</p>
<h2 class="section" id="sec234">19.9  Raccolta di argomenti con nome</h2>
<p>Nel Paragrafo <a href="thinkpython_italian013.html#gather">12.4</a>, avevamo visto come scrivere una funzione che raccoglie in una tupla i suoi argomenti:
<a id="hevea_default1599"></a></p><pre class="verbatim">def stampatutti(*args):
    print(args)
</pre><p>
Questa funzione può essere chiamata con un numero qualunque di argomenti posizionali (cioè, argomenti che non hanno nome):
<a id="hevea_default1600"></a>
<a id="hevea_default1601"></a></p><pre class="verbatim">&gt;&gt;&gt; stampatutti(1, 2.0, '3')
(1, 2.0, '3')
</pre><p>
Tuttavia, l’operatore di raccolta <span class="c003">*</span> non funziona con gli argomenti con nome:
<a id="hevea_default1602"></a></p><pre class="verbatim">&gt;&gt;&gt; stampatutti(1, 2.0, terzo='3')
TypeError: stampatutti() got an unexpected keyword argument 'terzo'
</pre><p>
Per raccogliere gli argomenti con nome, si usa invece l’operatore <span class="c003">**</span>:</p><pre class="verbatim">def stampatutti(*args, **kwargs):
    print(args, kwargs)
</pre><p>
Si può chiamare il parametro di raccolta come si vuole, ma per prassi si usa
<span class="c003">kwargs</span>. Il risultato è un dizionario che mappa i nomi nei valori:</p><pre class="verbatim">&gt;&gt;&gt; stampatutti(1, 2.0, terzo='3')
(1, 2.0) {'terzo': '3'}
</pre><p>
Se disponete di un dizionario di nomi e valori, potete usare l’operatore di spacchettamento, <span class="c003">**</span> , per chiamare una funzione:
<a id="hevea_default1603"></a></p><pre class="verbatim">&gt;&gt;&gt; d = dict(x=1, y=2)
&gt;&gt;&gt; Punto(**d)
Punto(x=1, y=2)
</pre><p>
Senza l’operatore di spacchettamento, la funzione interpreterebbe <span class="c003">d</span> come un singolo argomento posizionale, assegnandolo a <span class="c003">x</span> e lamentando l’assenza di qualcosa da assegnare a <span class="c003">y</span>:</p><pre class="verbatim">&gt;&gt;&gt; d = dict(x=1, y=2)
&gt;&gt;&gt; Punto(d)
Traceback (most recent call last):
  File "&lt;stdin&gt;", line 1, in &lt;module&gt;
TypeError: __new__() missing 1 required positional argument: 'y'
</pre><p>
Quando si lavora con funzioni che hanno parecchi parametri, è una buona idea creare e passare loro dei dizionari che contengono le opzioni di uso più frequente.</p>
<h2 class="section" id="sec235">19.10  Glossario</h2>
<dl class="description"><dt class="dt-description"><span class="c009">espressione condizionale:</span></dt><dd class="dd-description"> Un’espressione che contiene uno tra due alternativi valori, a seconda di una data condizione.
<a id="hevea_default1604"></a>
<a id="hevea_default1605"></a></dd><dt class="dt-description"><span class="c009">list comprehension:</span></dt><dd class="dd-description"> Espressione con un ciclo <span class="c003">for</span> tra parentesi quadre che genera una nuova lista.
<a id="hevea_default1606"></a></dd><dt class="dt-description"><span class="c009">generator expression:</span></dt><dd class="dd-description"> Espressione con un ciclo <span class="c003">for</span> tra parentesi tonde che produce un oggetto generatore. 
<a id="hevea_default1607"></a></dd><dt class="dt-description"><span class="c009">multiinsieme:</span></dt><dd class="dd-description"> Ente matematico che rappresenta una corrispondenza tra gli elementi di un insieme e il numero di volte in cui compaiono. </dd><dt class="dt-description"><span class="c009">factory:</span></dt><dd class="dd-description"> Funzione, di solito passata come argomento, usata per creare oggetti.
<a id="hevea_default1608"></a></dd></dl>
<h2 class="section" id="sec236">19.11  Esercizi</h2>
<div class="theorem"><span class="c009">Esercizio 1</span>  <p><em>La seguente funzione calcola ricorsivamente il coefficiente binomiale:</em></p><pre class="verbatim"><em>def coeff_binomiale(n, k):
    """Calcola il coefficiente binomiale "n sopra k".

    n: numero di prove
    k: numero di successi

    ritorna: int
    """
    if k == 0:
        return 1
    if n == 0:
        return 0

    res = coeff_binomiale(n-1, k) + coeff_binomiale(n-1, k-1)
    return res
</em></pre><p><em>Riscrivete il corpo della funzione usando delle espressioni condizionali nidificate.</em></p><p><em>Nota: questa funzione non è molto efficiente, perché finisce per calcolare continuamente gli stessi valori. Potreste renderla più efficiente con la memoizzazione (vedere Paragrafo </em><a href="thinkpython_italian012.html#memoize"><em>11.6</em></a><em>). Riscontrerete però che è difficile farlo, scrivendola con le espressioni condizionali.</em></p></div>
<p>
<a href="http://amzn.to/Owtmjy">Buy this book at Amazon.com</a>

</td>

<td width=130 valign="top">

<h4>Contribute</h4>
If you would like to make a contribution to support my books,
you can use the button below.  Thank you!

<form action="https://www.paypal.com/cgi-bin/webscr" method="post" target="_top">
<input type="hidden" name="cmd" value="_s-xclick">
<input type="hidden" name="hosted_button_id" value="RAAYAZ7Y48S2A">
<table>
<tr><td><input type="hidden" name="on0" value="Pay what you want!">Pay what you want:</td></tr><tr><td><select name="os0">
	<option value="Small">Small $1.00 USD</option>
	<option value="Medium">Medium $5.00 USD</option>
	<option value="Large">Large $10.00 USD</option>
	<option value="X-Large">X-Large $20.00 USD</option>
	<option value="XX-Large">XX-Large $50.00 USD</option>
</select> </td></tr>
</table>
<input type="hidden" name="currency_code" value="USD">
<input type="image" src="https://www.paypalobjects.com/en_US/i/btn/btn_paynow_LG.gif" border="0" name="submit" alt="PayPal - The safer, easier way to pay online!">
<img alt="" border="0" src="https://www.paypalobjects.com/en_US/i/scr/pixel.gif" width="1" height="1">
</form>

<p>
<h4>Are you using one of our books in a class?</h4>  We'd like to know
about it.  Please consider filling out <a href="http://spreadsheets.google.com/viewform?formkey=dC0tNUZkMjBEdXVoRGljNm9FRmlTMHc6MA" onClick="javascript: pageTracker._trackPageview('/outbound/survey');">this short survey</a>.

<p>
<br>

<p>
<iframe class="c018" src="http://rcm.amazon.com/e/cm?t=greenteapre01-20&o=1&p=8&l=as1&asins=144933072X&ref=qf_sp_asin_til&fc1=000000&IS2=1&lt1=_blank&m=amazon&lc1=0000FF&bc1=FFFFFF&bg1=FFFFFF&npa=1&f=ifr" scrolling="no" marginwidth="0" marginheight="0" frameborder="0"></iframe>

<p>
<iframe class="c018" src="http://rcm.amazon.com/e/cm?t=greenteapre01-20&o=1&p=8&l=as1&asins=1449307116&ref=qf_sp_asin_til&fc1=000000&IS2=1&lt1=_blank&m=amazon&lc1=0000FF&bc1=FFFFFF&bg1=FFFFFF&npa=1&f=ifr" scrolling="no" marginwidth="0" marginheight="0" frameborder="0"></iframe>

<p>
<iframe class="c018" src="http://rcm.amazon.com/e/cm?t=greenteapre01-20&o=1&p=8&l=as1&asins=1449314635&ref=qf_sp_asin_til&fc1=000000&IS2=1&lt1=_blank&m=amazon&lc1=0000FF&bc1=FFFFFF&bg1=FFFFFF&npa=1&f=ifr" scrolling="no" marginwidth="0" marginheight="0" frameborder="0"></iframe>

<p>
<iframe class="c018" src="http://rcm.amazon.com/e/cm?t=greenteapre01-20&o=1&p=8&l=as1&asins=0521725968&ref=qf_sp_asin_til&fc1=000000&IS2=1&lt1=_blank&m=amazon&lc1=0000FF&bc1=FFFFFF&bg1=FFFFFF&npa=1&f=ifr" scrolling="no" marginwidth="0" marginheight="0" frameborder="0"></iframe>

</td>
</tr>
</table>
<hr>
<a href="thinkpython_italian019.html"><img src="back.png" ALT="Previous"></a>
<a href="index.html"><img src="up.png" ALT="Up"></a>
<a href="thinkpython_italian021.html"><img src="next.png" ALT="Next"></a>
</body>
</html>
